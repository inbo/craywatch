---
title: Gestreepte Amerikaanse Rivierkreeft
description: _Procambarus acutus_
background:
  img: https://inaturalist-open-data.s3.amazonaws.com/photos/18888599/original.jpg
  by: mlrosten (CC BY-NC 4.0)
  href: https://www.inaturalist.org/people/mlrosten
permalink: /soorten/procambarus-acutus/
---
### Herkenning
De gestreepte Amerikaanse rivierkreeft is een relatief kleine soort, hij wordt tot 13 cm lang zonder inbegrip van de scharen. Volwassen dieren zijn doorgaans rood gekleurd met een duidelijke zwarte band over de gehele lengte van het achterlijf, geflankeerd door contrasterende lichtere banden. Ook bleke, oranje tot zandkleurige, exemplaren komen af en toe voor. De rode, slanke, scharen hebben witte en zwarte knobbels en daardoor is de soort makkelijk te onderscheiden van de rode Amerikaanse rivierkreeft (Procambarus clarkii), die rode knobbels op de scharen heeft. Jonge dieren zijn bruingrijs tot groengrijs met een donkere tekening op het achterlijf, maar zijn moeilijk van de rode Amerikaanse rivierkreeft te onderscheiden. Het rostrum is toelopend maar korter en minder spits dan bij de rode Amerikaanse rivierkreeft.

### Verspreiding
Momenteel zijn er vier gevestigde populaties bekend in Vlaanderen, meer bepaald in Oost-Vlaanderen, Antwerpen en Limburg. Daarnaast zijn er verspreide waarnemingen buiten deze populaties in alle Vlaamse provincies die er op wijzen dat er nog andere populaties aanwezig kunnen zijn. In Wallonië is de soort voorlopig nog niet waargenomen.

### Habitat
De gestreepte Amerikaanse rivierkreeft kan in verschillende types wateren voorkomen. In Vlaanderen is hij aangetroffen in grachten, vijvers en beken. De soort heeft in zijn natuurlijke verspreidingsgebied een voorkeur voor ondiep water en komt ook voor in jaarlijks droogvallende waterlichamen, waarbij hij zich tijdens droogte in zelfgegraven gangen terugtrekt. Bij het zoeken naar nieuwe habitats kan deze uitheemse rivierkreeft over land lopen. De gestreepte Amerikaanse rivierkreeft zou toleranter zijn voor lage temperaturen dan de rode Amerikaanse rivierkreeft.

### Introductie
De soort wordt vooral binnengebracht via de aquarium- en vijverhandel. In Noord-Amerika wordt hij buiten zijn natuurlijke verspreidingsgebied ook vaak geïntroduceerd voor consumptie.

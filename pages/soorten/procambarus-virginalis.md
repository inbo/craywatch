---
title: Marmerkreeft
description: _Procambarus virginalis_
background:
  img: /assets/images/marmer.jpg
permalink: /soorten/procambarus-virginalis/
toc: true
---

## Herkenning

![photo](/assets/images/marmer.jpg){:.rounded .w-50 .float-start .me-3}

De marmerkreeft is een kleinere soort, met een maximale lengte tot 13 cm (scharen niet inbegrepen). Doorgaans zijn de dieren grijs tot grijsgroen van kleur, maar blauwe, groene of bruine dieren komen ook voor. Het lijf is getekend met een duidelijk bleek marmerpatroon en een bruingelige lengtestreep over de carapax. De marmertekening is ook bij jonge dieren zichtbaar. Het rostrum van deze rivierkreeften is toelopend. Marmerkreeften planten zich strikt parthenogenetisch voort, wat betekent dat er enkel vrouwtjes bestaan die zichzelf klonen. Deze soort onderscheidt zich van de andere Procambarus soorten door zijn opvallende marmertekening op het gehele lichaam en van de gevlekte Amerikaanse rivierkreeft (Faxonius limosus) door de gemarmerde scharen zonder oranje-zwarte punt en het toelopend rostrum.

![alt text](/assets/images/anatomie_rivierkreeft.jpg){:.rounded .w-50 .float-start}

## Verspreiding

Deze soort is momenteel gekend van vijf populaties: Schoonselhof (Antwerpen), de Wolvenberg (Antwerpen), Provinciaal Domein Kessel-Lo (Vlaams-Brabant), een artificiële vijver in Leuven (Vlaams-Brabant) en een parkvijver bij Middelkerke (West-Vlaanderen).

## Habitat

In het buitenland wordt de marmerkreeft zowel in stromend als stilstaand water gevonden. In Vlaanderen is de soort waargenomen in vijvers, poelen en grachten. De marmerkreeft graaft zich in bij droogte en kan hierdoor droogval goed verdragen.

## Introductie

Deze soort heeft geen natuurlijk verspreidingsgebied maar is ontstaan in de aquariumhandel als kweekvorm van de Everglades-moeraskreeft (Procambarus fallax). Elke populatie in het wild, overal ter wereld, is dus geïntroduceerd, voornamelijk via de aquarium- en vijverhandel. De marmerkreeft plant zich uitsluitend parthenogenetisch voort, waardoor er enkel vrouwtjes zijn.

## Informatiefiche

[Informatiefiche](https://www.iasregulation.be/772/download){:.btn .btn-primary .text-light}
